'''Rwanda álbmotgoddin''' dáhpáhuvai jagis 1994, mas máŋggat ekstremahutujoavkkut, earet eará ''Interahamwe'' (dahje ''Interhamwe''), godde čuođi beaivve áigge sullii 800 000 tutsa ja stáđis hutu. 

Earet eará kolonialsimma áigge riegadán etnihkalaš sierramielatvuođat álggahedje presideantta Juvénal Habyarimana girdimášena vulosbáhččima maŋŋá issoras stuorra álbmotgoddima, mii bistii sullii čuođi beaivve. Álmmotlaččat navdo, ahte vulosbáhččit ledje soahteveaga hutu-radikálat, geat figge eastit ráđđádallamiid, mat guske riikka válddi juohkimiid. Ovttastuvvon nášuvnnat (ON), Frankriikka stáhta njunnožat ja máŋggat earát reagerejedje aivve menddo maŋŋit Ruanda álbmotgoddimiid. Hutujoavkkuid časkkii viimmat suoidnemánus jagis 1994 Ruanda áhčieatnanlaš soahtešillju (RPF), mas ledje tutsastuibmejeaddjit njunnožis, ja bissehii álbmotgoddima. Badjel guokte miljon hutu balle mávssahemii ja báhtáredje eatnamis. Stuorámus oassi báhtáreaddjiin máhce ruoktoset jagi 1996 loahpa rádjái. Hutut, geat báhtáredje Zairei, dálá Kongo demokráhtalaš dásseváldi, váikkuhedje Kongo soađi buollámii jagis 1996. 

'''Álbmotgoddima''' '''duogažat''' 

Rwandas, dego maiddái dan ránnjáriikkas Burundis, ásset golbma eará álbmoga: guovllu eamiálbmogin atno twa-čearda, geat leat dán áigge unnán, buot olbmuin sullii okta proseantta. Álbmogis stuorámus oassi leat hutut ja tutsat, geat bohte moadde duhát jagi áigi banduid álbmotvádjoleami áigge. Hutut ja tutsat hállet seamma giella, sin kultuvrrat leat oalle muddui seammaláganat, iige sin sáhte geavadis earuhit iežas etnihkálaš joavkkun – ovdalotge sáhtá hállát luohkká- dahje kásttaerohusain. Hutut leat árbevirolaččat leamašan boanddat ja tutsat fas šibitdoallit. Dasgo šibihat ledje divrasot go eana, gulle tutsat Rwanda ekonomalaš elihttai. Hutu ja tutsa joavkkuid eai lean álgoálggus bissovaččat, muhto geaffuma dahje rigguma bokte olbmot sáhte gullat joavkkus nubbái. Ovdal koloniasttalašválddi Rwanda lei iehčanas gonagasgoddi, man hálddašii tutsagonagas. 

Vuosttas eurohpálaš, gii mátkkoštii Rwanda lagašguovlluin lei Británnia soahteveaga kápteainna John Hanning Speke, gii finai Karagwegas, dálá Tansanias, ozadettiin Niili-joga álgogierragiid. Jagis 1863 almmustahtton mátkegirjjistis Journal of the Discovery of the Source of the Nile son buvttii ovdan dalá čeardaoahppalaš oainnu man mielde tutsat gullet alimus kásttii ja leat álgoálggus haamilaš čearda eret Etiohpias, go fas hutut gullet čáhppes Afrihkka vuolit bantučearddaide. Speke ”haamilaš teoriijas” bođii jođánit álmmotlaččat dohkkehuvvon duohtavuohta, mii hábmii boahttevaš koloniasttalaš isidii hálddášeami ja politihkka. 

'''Kolonialisttalašválddi''' '''áigi'''

Rwanda koloniserejuvvui jagis 1885, go dat ovttas ránnjáriikkas Burundain laktojuvvi oassin Duiskka Nuortta-Afrihka. Vuosttas máilbmesoađi maŋŋá dat sirdašuvai Belgia vulosažžan. Belgilaččat jotke duiskalaččaid politihkka, mas tutsat ja hutut ledje juhkkon ”bajit” ja ”vuolit” čeardan; dán hálddášanmálle sáhtášii govvidit ”duppálkolonialisman”.
