'''Olgešbellodat''' lea [[Norga|norgga]], konservatiiva politihkkalaš bellodat mii lea álggahuvvon [[1884|1884:s]]. Bellodat lea miellahttu dan internašunála demokráhtalaš uniovnnas. Dat lea registrerejuvvon Bellodatregistarii. Olgešbellodat lea árbevirolaš olgešbellodat, ja lea maid dat áidna bellodat norgga Stuoradikkis mii iežas bidjan olgešbeallái.

[[Erna Solberg]], [[Bergen|Bergenis]] eret, lea leamašan bellodatjođiheaddji bellodaga riikačoahkkima rájes mii lei [[Miessemánnu|miessemánus]] [[2004|2004:is]]. Jan Tore Sanner, [[Bærum|Bærumas]] eret, lea 1. nubbinjođiheaddji ja Bent Høie, Randabergas eret, lea 2. nubbinjođiheaddji. Henrik Asheim lea jođiheaddji bellodaga nuoraidorganisašuvnnas, Olgešbellodaga Nuorat (Unge Høyre), ja Henrik Erevik Riise lea ovdaolmmoš bellodaga studeanttaorganisašuvnnas (Høyres Studentforbund). Olgešbellodat lei áigodagas 2001-2005, dego stuorámus bellodat, mielde [[Kjell Magne Bondevik|Kjell Magne Bondevika]] nuppi ráđđehusas oktanis [[Risttalaš Álbmotbellodat|Risttalaš Álbmotbellodagain]] ja [[Gurutbellodat|Gurutbellodagain]].

Olgešbellodaga stuoradiggejoavkkus leat 30 áirasa stuoradiggeválggaid maŋŋel mat ledje 2009:s. Bellodatjođiheaddji Erna Solberg lea maiddái parlamenttalaš jođiheaddji stuoradiggejoavkkus, gos Jan Tore Sanner lea nubbinjođiheaddji. Olgešbellodat lea 3. stuorámus bellodat [[Stuoradiggi|Stuoradikkis]], [[Bargiidbellodat|Bargiidbellodaga]] ja [[Ovddádusbellodat|Ovddádusbellodaga]] maŋis.
Olgešbellodagas leat golbma aktiivvalaš oalgeorganisašuvnna (Unge Høyres Landsforbund, Høyres Stundentforbund ja Senior Høyres Landsforbund). Dát organisašuvnnat leat dehálaš oasit Olgešbellodagas, ja sis leat sierra, riikaviidosaš organisašuvdnafierpmit.

==Ulbmilpáragráfa==
”Olgešbellodat áigu doalahit konservatiivalaš ovddastuspolitihka, mii lea huksejuvvon risttalaš kultuvrrašvuođu, riektestáda ja álbmotstivrra vuođul, ovddidit peršuvnnalaš friddjavuođa ja sosiálalaš ovddasvástádusa, mielmearrideami ja eaiggádašrievtti, ja našunála ja internašunála ovttasbarggu.”

Olgešbellodat presentere iežas dego sosiálalaš reforpmalašbellodat mii bargá daid konstitušuvnnalaš rámmaid mielde maid parlamenttalaš demokratiija bidjá. Bellodat lea guhka leamaš árvokonservatiiva ja liberálakonservatiiva. Olgešbellodat lei 1800-logus ovddemusat árvokonservatiivalaš bellodat. 1900-logus álge dat liberálakonservatiivalaš áššit ihttin eanet. Olgešbellodat čuovvu odne vuosttažettiin Edmund Burke konservatiivalaš árbevieruid.

Olgešbellodaga politihkalaš lávdi deattuha earret eará čuovvovaš áššiid:
*Sihkkarastit stabiila ja oiddolaš rámmaid friddja ja ođashábmemuš ealáhusdoaimma
*Unnit vearuid ja divvagat
*Johtolagaid vuoruhit eambbo 
*Dutkamiid vuoruhit eambbo
*Fokuseret eanet máhtu ja oahpu skuvllas
*Gievrras ja spáitilis suodjalus
*Lága ja ortnega doalahit effektiivvaláhččát
*Buoridit kvalitehta ja gelbbolašvuođa fuolahansuodjalusas
*Unnidit almmolaš intervenšuvnna priváhta olbmuid eallimis ja bargguin
*Ovddidit áktejumi, rabasvuođa ja gierdevašvuođa servodagas
*Suodjalit klimá ja birrasa
*Almmolaš ja priváhta bálvalusdoaimmaid oaččut dássádahkan
*Rájiid bidjat politihkkii ja vuoruhit guovddášbargguid 

==Historjá==
Olgešbellodat álggahuvvui 25. beaivvi borgemánu 1884:s maŋŋel go álggahedje parlamentarisma Norggas. Emil Stang válljejuvvui bellodaga vuosttaš ovdaolmmožin.

Beroštupmi Olgešbellodaga ektui lea rievddadan hirbmosit. Stuorámus oassi jienasteddjiin lei Olgešbellodagas 1894:s go 49,4 % jienastii Olgešbellodaga; dalle ledje dušše guokte bellodaga maid gaskkas sáhtii válljet. Olgešbellodagas ii leat goasse leamašan čielga eanetlohku Stuoradikkis. Olgešbellodat massii ollu jienasteddjiid soahtegaskaáiggis, earret eará go ilbme ođđa bellodagat. 1945:s 1970:ai lassánedje bellodagas jienasteaddjit jámmadit, ja 1973 válggaid maŋŋel lassánedje vel eanet.

1981-válggain oaččui Olgešbellodat 31,7 % jienaid, ja ledje bellodaga buoremus válggat 1924 rájes. Bellodaga deháleamos politihkkas 1980-loguin lei Kåre Willoch, guhte lei stádaministtar 1981-1986. 1980-loguin ledje bellodagas eanet máksi miellahtu go goassege muđui, dalle sullii 100 000 olbmo.

1997 válggain oaččui Olgešbellodat 14,3 % - dalá heajumus válga 1945:a rájes. Bellodagas ledje goitge buori válggat 2001:s, ja besse ráđđehussii oktan Risttalaš Álbmotbellodagain ja Gurutbellodagain. Jahki 2005:s ledje fas heajos válggat Olgešbellodaga ektui, ja ožžo dušše 14,1 %.

1900-jagiin álggahii Olgešbellodat huksema ođđaáigásaš johtolatfierbmádaga. Vuosttaš máilmmisoađi maŋŋel šattái Olgešbellodaga váldoášši ođđasit ásahit dearvvašlaš ekonomalaš politihka.


[[ca:Partit Conservador de Noruega]]
[[da:Høyre]]
[[de:Høyre]]
[[en:Conservative Party (Norway)]]
[[es:Høyre]]
[[et:Høyre]]
[[fi:Konservatiivipuolue (Norja)]]
[[fo:Høgri]]
[[fr:Høyre]]
[[hu:Konzervatív Párt (Norvégia)]]
[[it:Partito Conservatore (Norvegia)]]
[[ja:保守党 (ノルウェー)]]
[[nl:Høyre]]
[[nn:Høgre]]
[[no:Høyre]]
[[pl:Høyre]]
[[ru:Консервативная партия (Норвегия)]]
[[sv:Høyre]]
