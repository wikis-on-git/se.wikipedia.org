'''Norgga Bargiidbellodat''' ((Bb), dár: Det norske Arbeiderparti (DnA)), dávjá gohčoduvvon '''Bargiidbellodat''', lea [[sosiálademokráhtalaš]] politihkalaš bellodat vuođđuduvvon [[1887]]:as [[Arendal]]as. Bellodat ásahuvvui organiseren dihte bargiid ja fágalihkadusa doarrut sosialisttalaš ja eanet rievttabu servodaga ovddas. Gaskkasoahtejagiin dáhpáhuvve bellodaga siskkobealde guokte earráneami, juoga mii áiggi mielde čielggadii bellodaga ideologiija sihke [[reforpmalažžan]] ja [[sosiálademokráhtalažžan]]. Bargiidbellodat beasai [[1935]]:as vuosttaš háve fápmui ráđđehussii, ja bargiidbellodat lea leamaš ráđđehusas eanaš oasi maŋŋel nuppi máilmmi soađi, [[1935]]-[[1965]] ja gaskahušaiguin [[1973]] rájes.

Bellodat lea earenoamážiid bargan beaivválaš bálvalusortnegiiguin ja fágalaš rivttiiguin, ovttasráđálaččat [[LO]]:ain. Bb lea odne [[Stoltenberg II-ráđđehusa]] stuorámus bellodat, ovttas [[Guovddašbellodagain]] ja [[Sosialisttalaš Gurutbellodagain]]. Bargiidbellodaga jođiheaddji lea [[Jens Stoltenberg]], guhte maiddái lea Norgga [[stáhtaministtar]].

Bellodaga nubbinjođiheaddji lea [[Helga Pedersen]], ja bellodatčálli lea [[Raymond Johansen]]. [[Arbeidernes Ungdomsfylkning]] (AUF) lea bellodaga nuoraidorganisašuvdna. Bellodat lea čálihuvvon [[Bellodatregisterii]].

Bargiidbellodagas lea maiddái sámi suorgi, [[Egil Olli]] lea 2007 rájes leamaš [[presideanta]] Norgga [[Sámedikkis]].
