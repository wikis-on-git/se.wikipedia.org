[[Nils Gaup]] (riegádan [[cuoŋománu 12.]] beaivvi [[1955]], [[Guovdageaidnu|Guovdageainnus]]) lea sámi/norgga filbmarešissevra ja neavttár.

==Biografiija==

Gaup vázzi neavttárskuvlla Stáda Teáhterallaskuvllas, ja eksámena válddii 1978:is. Gaup lei earret eará mielde ásaheamis [[Beaivváš Sámi Našunálateáhter|Beaivváš Sámi Našunálateáhtera]]<ref>http://www.beaivvas.no/web/?giella1=</ref>, ovdalgo šattai dovddusin iežas filmmain [[Ofelaš|Ofelaččain]]<ref>http://www.imdb.com/title/tt0093668/</ref>. Filbma lei mielde Oscar-gilvvus dego buoremus olgoriikkalaš filbman, dinii badjel bealle miljárdda ruvnno, ja šattai okta dan jagi bivnnuheames láigofilbman máŋgga riikkain, earret eará Englánddas.

Su nubbi filbma [[Håkon Håkonsen]] bođii 1990:s, man ovddas [[Disney]] mávssii beali. Filbma mávssii 60 millijovnna ruvnno ráhkadit, ja šattai dalá áiggi divraseamos Skandinavia filbman. Jagi maŋŋel oaččui Nils Gaup fálaldaga ráhkadit drámafilmma ''Not without my daughter'' Sally Fieldain, muhto ii váldán fálaldaga vuostá. Son válljii baicca ráhkadit komedia/thrillera [[Hodet over vannet]] (1993), mii vuittii Amanda-bálkkašumi buoremus filmma ovddas. Hodet over vannet filbmejedje ođđasit USA:s mas leigga Cameron Diaz ja Harvey Keitel váldorollain.

Nils Gaup lei dovddus [[Hollywood|Hollywoodas]], ja olbmot vurde su ráhkadit Bond-filmmaid vel. Son lei maiddái beaggán čeahpes filbmadahkkin go máhtii luonddus maid filbmet. Nu álggii Gaup rešisseret Waterworld Kevin Costneriin, muhto heittii go son oaivvildii ahte prošeakta šattai beare váttisin ja divrrasin (filbmaprodukšuvdna mávssii loahpas 175 milliuvnna dollára). Gaup válljii dasto rešisseret western-filmma Tashunga Christopher Lambertain ja James Caanain. Dát filbma lei mihá hálbbit, muhto olbmot láite hirbmosit dan. Gaup lea ieš maid mieđihan ahte dát lei su heajumus bargu.

Dan maŋŋel lei Gaupa ođđa prošeakta rešisseret [[NRK]] drámaráiddu Irén Reppenin. Jagi maŋŋel, 1999, lei son Misery Harboura rešissevra, mii lei ovttasbargu [[Norga|Norgga]], [[Kanada]], [[Ruoŧŧa|Ruoŧa]] ja [[Dánmárku|Dánmárkku]] gaskkas. 

Gaup álggii dasto 2002:s iežas stuora nieguin bargat; ráhkadit filmma [[Guovdageainnu stuimmit|Guovdageainnu stuimmiid]]<ref>http://www.imdb.com/title/tt0479937/</ref> birra mat dáhpáhuvve 1852:s. Guovdageainnu stuimmit čájehuvvui vuosttaš geardde [[Romssa Internašunála Filbmafestivála|Romssa Internašunála Filbmafestiválas]]<ref>http://www.tiff.no/</ref> (Tromsø Internasjonale Filmfestival, TIFF), 16. beaivvi ođđajagimánu 2008:s. Norggapremiere lei 18. beaivvi ođđajagimánus.

Gert Nygårdshauga romána Mengele Zoo 1989:s galgá filbman ráhkaduvvot, ja Nils Gaup lea dan filmma rešissevra.

==Filmmat==
*[[Guovdageainnu stuimmit]] (2008)
*[[Deadline Torp]] (2005) (TV-ráidu)
*[[Nini - den stille uke]] (2001) (TV-serie)
*[[Misery Harbour]] (1999)
*[[Tashunga]] (1996)
*[[Just Do It]] (1994)
*[[Hodet over vannet]] (1993)
*[[Håkon Håkonsen]] (1990)
*[[Ofelaš]] (Veiviseren) (1987)

==Čujuhusat==
{{Reflist}}

[[Category:Sápmi]]
[[Category:Filbmarešissevra]]
[[Category:Filmmat]]
[[Category:Beaivváš Sámi Našunálateáhter]]
[[Category:Riegádeamit 1955]]

[[de:Nils Gaup]]
[[en:Nils Gaup]]
[[et:Nils Gaup]]
[[fi:Nils Gaup]]
[[fr:Nils Gaup]]
[[nn:Nils Gaup]]
[[no:Nils Gaup]]
[[sv:Nils Gaup]]
